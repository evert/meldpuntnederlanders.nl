<h2 class="contentheading">
    Meldpunt Noord, Midden, Oost, West en Zuid-Nederlanders</h2>


<p>Sinds 22 februari 2006 is er sprake van een vrijbrief voor hufterigheid,
hypocrisie en verbaal geweld in de Nederlandse politiek. Feiten en logica maken
plaats voor chauvinisme en opruiende taal. Want Nederland heeft een unieke
cultuur en die moet beschermd worden. Zelfs als je daarvoor de redelijkheid en
het fatsoen moet overschrijden.</p>


<p>Dus wordt u beschuldigd van het stelen van banen van de mensen die zichzelf
eigenlijk te goed voelen om ze te doen. Werk waar je de handen voor vuil moet
maken, dat is ten slotte ook te min voor zelfs de meest uitkeringsgerechtigde
Nederlander. Maar dat doet er niet toe, het betreft tenslotte buitenlanders. En
dat is een tot overlast, criminaliteit en dronkenschap neigend irritant volkje
die buitenlanders. Nou ja, buitenlanders met een slechtere economie dan die van
ons dan h√©? Althans, zo ziet de NMOWZ-lander het.</p>

<p>De verering van onderbuikgevoelens en angst voor het vreemde leidt tot veel
problemen; overlast, belediging, grove generalisaties, respectloosheid en
integratie- en medemenselijkheidsproblemen. Voor veel mensen vormen deze zaken
een serieus probleem. Klachten worden echter vaak niet gemeld, omdat men het
idee heeft dat er toch niets mee wordt gedaan. Of uit angst voor verbale of
fysieke agressie. En dat is ons een doorn in het oog.</p>

<p>Heeft u overlast van NMOWZ-landers? Of bent u uw liefde voor het vaderland
kwijtgeraakt door toedoen van deze hypocriete en kortzichtige Nederlanders? Wij
willen het graag horen. De Partij voor de Blijheid biedt u op deze website een
platform om uw klachten te melden. Deze klachten zullen wij in kaart brengen en
de resultaten daarvan aanbieden aan de minister van Sociale Zaken en
Werkgelegenheid. Of niet, we zien wel.</p>

<h1 style="text-align: right;"><a href="?page=melden">Meld uw verhaal hier</a></h1>
